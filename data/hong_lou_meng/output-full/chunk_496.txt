
　　咏菊
　　潇湘妃子
　　无赖诗魔昏晓侵，绕篱欹石自沉音。
　　毫端蕴秀临霜写，口角噙香对月吟。
　　满纸自怜题素怨，片言谁解诉秋心？
　　一从陶令评章后，千古高风说到今。
　　画菊
　　蘅芜君
　　诗馀戏笔不知狂，岂是丹青费较量？
　　聚叶泼成千点墨，攒花染出几痕霜。
　　淡淡神会风前影，跳脱秋生腕底香。
　　莫认东篱闲采掇，粘屏聊以慰重阳。
　　问菊
　　潇湘妃子
　　欲讯秋情众莫知，喃喃负手扣东篱。
　　孤标傲世偕谁隐，一样开花为底迟？
　　圃露庭霜何寂寞，雁归蛩病可相思。
　　莫言举世无谈者，解语何妨话片时？
　　簪菊
　　蕉下客
　　瓶供篱栽日日忙，折来休认镜中妆。
　　长安公子因花癖，彭泽先生是酒狂。
　　短鬓冷沾三径露，葛巾香染九秋霜。
　　高情不入时人眼，拍手凭他笑路旁。
　　菊影
　　枕霞旧友
　　秋光叠叠复重重，潜度偷移三径中。
　　窗隔疏灯描远近，篱筛破月锁玲胧。
　　寒芳留照魂应驻，霜印传神梦也空。
　　珍重暗香踏碎处，凭谁醉眼认朦胧。
　　菊梦
　　潇湘妃子
　　篱畔秋酣一觉清，和云伴月不分明。
　　登仙非慕庄生蝶，忆旧还寻陶今盟。
　　睡去依依随雁断，惊回故故恼蛩呜。
　　醒时幽怨同谁诉：衰草寒烟无限情！
　　残菊
　　蕉下客
　　露凝霜重渐倾欹，宴赏才过小雪时。
　　蒂有馀香金淡泊，枝无全叶翠离披。
　　半床落月蛩声切，万里寒云雁阵迟。
　　明岁秋分外再会，暂时分手莫相思！
　　众人看一首，赞一首，彼此称扬不绝。